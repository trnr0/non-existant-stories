---
title: Początek
---
Na początku było Słowo. A raczej Słowa. Niektóre z nich proste, będące najzwyklejszym opisem, powolnie czekające aż zostaną użyte. Inne zaś z kolei zawiłe i skomplikowane. Te *meta-Słowa* nazwalibyśmy Bogami, jednak nazwa ta ujmuje szczeremu pięknu ich bezcelowości. To one stworzyły nasz świat, używając siebie samych i swoich prostszych braci. Bynajmniej nie miały żadnego planu ani zamiaru. Samą tylko swoją formą samo-określając i używając się dokonały kontrowersyjnego aktu stworzenia istnienia. Wszechświat powstał za pomocą słów, które nie istnieją ale zawsze były.

Stało się jednak coś nieoczekiwanego. Pewne pokrętniejsze Słowa, niechący oczywiście, stworzyły byty istniejące, które same mogły korzystać ze słów. W ten oto sposób utraciły one swą wyjątkowość. Istoty te nazwijmy, dość negatywnie acz nie bez powodu, *Istniakami*. Doprawdy w porównaniu z wolnymi od ciężaru istnienia Słowami wydawać się mogą *Istniacy* plugawymi.  Słowne kreacje *Istniaków* są chwilowe, zamknięte w ich świadomości i niedostępne dla innych. Tak delikatne jak ich materialne więzienie. Nie mniej jednak prawdziwe. Ich przemijająca natura wraz z upośledzonym warsztatem operowania słowami aż prosi się o uronienie łzy. Słowa jednak nie płaczą - wszak nie istnieją - ale są!

I tak w naszym świecie mamy Słowa - idealnie nieistniejące, perfekcyjne w swej wiecznej formie oraz obiekty materialne - istniejące nieidealnie, bez żadnej władzy nad swym istnieniem. A gdzieś tam pomiędzy nimi znaleźć można nietypowe byty łączące oba te punkty . Jednocześnie istniejące jak i władające, jednak również przemijające i niesprawne w swej twórczości, czujące ogromną zazdrość do Słów i ich perfekcji. Nie zdają sobie sprawy, że gdyby było to możliwe to Słowa również by im zazdrościły. Bowiem najszczęśliwszym jest ten, kto może doznać swojego dzieła. A żeby doznać istnienia należy istnieć.

To oczywiście dla Słów jest niemożliwe. Dlatego największą właśnie tragedią naszych Bogów jest to, że nie istnieją.
